<!DOCTYPE html>
<html lang="hu">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Vasember</title>
</head>
<body>
    <h1>Vasember</h1>
    <p>Vasember, valódi nevén Tony Stark, egy kitalált szereplő, szuperhős a Marvel Comics képregényeiben. Első megjelenése a Tales of Suspense 39. számában volt, 1963 márciusában. A kitalált szereplőt Stan Lee szerző, Larry Lieber író, Don Heck és Jack Kirby rajzoló alkotta meg.</p>

    <p>Tony Stark egy multimilliárdos iparmágnás, feltaláló és playboy, a Stark Industries tulajdonosa, mely az Egyesült Államok egyik legnagyobb hadifelszerelés-beszállítója. Stark anyagi hátterét és a gépészetben való magas fokú jártasságát felhasználva alkotta meg a Vasember-páncélok több generációját. Az eredetileg antikommunista hős, Amerika páncélos védelmezője az idők során jóval összetettebb, sebezhetőbb személyiséggé alakult, akinek nemcsak az Államokat fenyegető külső ellenséggel, hanem az alkoholizmussal is meg kellett küzdenie.</p>
    
    <p>Tony Stark 2007-ben a Forbes leggazdagabb kitalált szereplőket tömörítő listáján a 10. helyet foglalta el 6 milliárd amerikai dollárra becsült vagyonával. A BusinessWeek 2006-ban a harmadik helyre sorolta Starkot a legzseniálisabb amerikai szuperhősök között.</p>
    
    <p>Vasember Magyarországon már 1989-ben, az Alfa magazin különszámában is feltűnt egy képkockában, valódi szerephez azonban csak egy évvel később, a Csodálatos Pókember 10. számában, a Rejtélyes hölgy (Who’s That Lady?) című történetben jutott. </p>

    <h2>Eredettörténet: Megszületik Vasember></h2>

    <p>Anthony Edward Stark a milliárdos iparmágnás Howard és Maria Stark gyermeke. Howard Stark vállalata, a Stark Művek az Egyesült Államok legnagyobbjai közé tartozott. Tony már fiatalan nagy érdeklődést mutatott a gépészet iránt. Tizenöt évesen felvételt nyert az MIT-re és 19 évesen már két diplomát is szerzett fizikából és gépészetből. A tudományokban való zsenialitása mellett a gondtalan playboyok életét élte és nem vetette meg sem a nőket, sem pedig az alkoholt. Szüleit 21 évesen veszítette el egy autóbalesetben. A Stark Művek új tulajdonosaként kis időbe tellett amíg alkalmazkodott a vezetői szerephez és gyakran talált kifogásokat, hogy ne kelljen az irodában töltenie idejét.</p>

    <p>Vietnámban a vietnámi háború alatt egy általa kifejlesztett tranzisztort mutatott be a hadseregnek, mikor a vietkongok rátámadtak. Egy akna robbanásakor srapnel fúródott a mellkasába és elveszítette eszméletét. Mikor magához tért Wong-Chu, egy rablóbanda vezérének a fogságában találta magát. Wong-Chu tudta, hogy milyen értékes foglyot ejtett, de azt is, hogy a Tony mellkasába fúródott srapnel egyre közelebb került a férfi szívéhez és már csak napjai vannak hátra. Wong-Chu azzal akarta zsarolni Tonyt, hogy addig nem kap orvosi segítséget, amíg nem épít neki is fegyvereket. Tony beleegyezett, de tudta hogy Wong-Chu úgysem fogja betartani ígéretét és ezért szökési terven kezdett dolgozni. Tonyval együtt raboskodott Yinsen professzor is, egy híres kínai orvos és feltaláló. Együtt elkezdetek megépíteni egy páncélt, mely képes volt Tonyt életben tartani azután, hogy a repesz eléri a szívét.</p>

    <p>Tony állapota rohamosan romlott a páncél pedig éppen az utolsó pillanatba készült el. A páncél árammal való feltöltéséhez azonban időre volt szükség, az őrök pedig már közeledtek a két rab szobájához. Yinsen professzor kétségbeesett szökést színlelt és feláldozta az életét, hogy időt nyerjen Tony számára. Miután a páncél működőképessé vált, Tony elpusztította Wong-Chu rablótáborát és visszatért az Egyesült Államokba. Mivel a srapnel már belefúródott a szívébe, Tonynak a páncél mellvértjét továbbra is folyamatosan viselnie kellett, hogy életben maradjon.</p>

    <p>A 2005-ben negyedszerre újraindított Vasember-sorozatban Warren Ellis Stan Lee és Larry Lieber 1963-ban írt eredettörténetét közelebb helyezte a 21. század elejéhez. Tony Stark Vasemberré való átalakulásának helyszínét a vietnámi háborúból az 1991-es öbölháborúba helyezte át.</p>

    <h2>A Vasember-páncél</h2>

    <p>A Vasember-páncél számtalan kisebb és nagyobb változtatáson ment át a szereplő első, 1963-as megjelenése óta. A Tales of Suspense 39. számában megjelent, Don Heck és Jack Kirby által megalkotott szürke és ormótlan modell már a következő számban aranyszínű festést kapott. A 48. számban pedig már egy teljesen új páncéllal találkozhattak az olvasók, mely először alkalmazta a máig is használt arany-vörös színkombinációt.</p>

    <p>A Marvel 1993-ban Iron Manual címen kiadott füzete kizárólag a sorozatban addig feltűnt páncélok kitalált felépítésével és technológiájával foglalkozott. A képregényekben használt terminológia a különböző páncélok megjelölésére a modell (Model) és a változat (Mark) szavakat használja. Egy újabb modell megjelenése látványos változtatást jelent a páncélon, mely azonnal szembetűnik az olvasónak. Ezzel szemben az egy bizonyos modellen történt kisebb változtatások már nem ennyire szembetűnőek, és lehet, hogy csak a fűzet szövegében történik rájuk utalás. Mivel Vasember saját füzetén kívül több másik képregényben is sokszor megjelent, a páncél ilyen kisebb módosításait igen bonyolult nyomon követni. Ennek meghatározását nehezíti ha az éppen aktuális rajzoló kevéssé ügyel a részletekre, vagy csak éppen beugróként dolgozik a füzeten (az Iron Man 330. számában például a páncél részletei oldalról oldalra változnak). Ez természetesen igaz a színezők munkájára is, így például az 1994-es Modulusos-páncélra, melynek néhány lemét az Iron Man és a Force Works sorozatok színező rendszeresen, egy füzeten belül is egyszer vörös, máskor arany színnel látták el.</p>

    <p>A számos eltérő kinézetű és fejlettségű páncél a különbségek ellenére több, általában mindegyikben megtalálható felszereléssel és képességgel rendelkezik. Repülésre már a legelső modell is képes volt. A tenyéren található repulzor-fegyver végleges változata a Tales of Suspenes 55. számában debütáló 3-as modellnek tartozott először a fegyverrendszeréhez, mely a korábban használt mágneses taszítófegyvert váltotta fel. A mellkason található sugárnyaláb-fegyver szintén itt szerepelt először.</p>

    <p>Az általános célokra épített páncélok mellett a sorozatban számos speciális feladatra kifejlesztett páncél is megtalálható. Speciális környezeti viszonyok leküzdésére készült az Iron Man 142. számában szereplő űrpáncél és a 218. számban feltűnt mélytengeri-páncél. Különböző ellenfelek ártalmatlanná tételére szintén készültek páncélok, így a Black Panther 44. és 45. számában szereplő Műanyag Kísértet nevű lopakodó-páncél, melyet Tony Stark speciálisan a Fekete Párduc ellen épített meg. Ilyen páncélok Thor és a Hulk ellen is készültek. (Több űrpáncél és "Hulkbuster" (lehetséges magyar fordításban "Hulkzúzó") " model" is készült a 616-os földön. A Marvel-moziuniverzumban és a lego marvel játékokban a páncélok nem "model", hanem "mark" elnevezést kapnak.) </p>
</body>
</html>